<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta http-equiv="X-UA-Compatible" content="ie=edge">
    <title>Soud a úsudek - Úvod</title>
    <meta name="description" content="Jarka Sulková - kniha">
    <meta name="author" content="Jarka Sulková">
    <link rel="icon" href="images/lipa_red-white.png" type="image/x-icon"/>
    <link rel="stylesheet" href="style.css">
</head>

<body>

<header class="hlavicka">
    <h1>Jarka Sulková - Soud a úsudek</h1>
    <h2>Úvod</h2>
</header>  

<nav>
    <a href="index.html">Hlavní stránka</a>
</nav>

<section class="prolog">
        Tak jako v potocích a řekách voda plyne, proplouvá krajinou i našich životů čas. Jednou provázejí ho stíny, jindy až oslňující jas. Chvíli jsme osamělou bárkou a vzápětí do dlouhého plavidla, ať už dobrovolně nebo okolnostmi na určitou dobu připoutaný vor. Naši cestu tu a tam na prach vysušuje příliš žíznivé slunce, snad aby měla s čím si pohrát za zákrutou schovaná s vichřicí bouře a její věrní – liják, krupobití, rozvětvený blesk a ohlušující hrom. Užíváme darů, které nám poskytuje rodná planeta. Je dobře, že i hořkost, trpkost a nevím kolik dalších nepříjemných chutí, vůní a obtížně schůdných horských masivů i propastí nám k vytříbení smyslů, širšímu i hlubšímu poznání a utužení svalů nabídla. Jsme to my, kdo dostává příležitost a často i právo a možnost se za sebe rozhodnout, zda zvolíme cestu těžší, plnou mělčin, kamení i bažin, nebo vděčně přijmeme trasu davu, aby nás jako jednoho z mnoha bez prozrazení jména a bez námahy nesl jeho mohutný proud. Život umí být pestrý, ale může ho dusit i prach a všudypřítomná šeď. Člověk zvídavý rád poznává vše neznámé, neotřelé a nové, pohodlný si zarputile trvá pouze na tom, co zná nazpaměť. A tak dnes a denně na svých cestách rozplétáme vůní, barev, chutí i cizích myšlenek změť. Já vážím si všech, kteří si tvoří bez ohledu na věk, rasu a příslušnost k pohlaví ničím nepodjatý, demagogy neovlivněný a nezkreslený na život a vše, co se k němu váže, zdravý náhled a zkušenostmi podepřený soud a úsudek. Vážím si lidí, kteří se nad směrem, tempem i dopadem svých kroků poctivě zamýšlejí a nelibují si v teplém, z anonymity ušitém hávu jako jeden z líně se převalujícího, probublávajícího a tu a tam i bouřícího povšechností, leností a lehkostí bytí nasyceného až přesyceného davu. Lidí, s nimiž čas strávený má podobu daru a je lhostejné, zda společně táhneme za jeden provaz neschůdným terénem těžkou životní káru, nebo v tichu myšlenkového souznění popíjíme čaj či kávu.
</section>

</body>
</html>